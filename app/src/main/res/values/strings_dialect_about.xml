<?xml version="1.0" encoding="utf-8"?>
<resources>
    <string name="dialect_about_sahidic">
"
اللهجه القبطيه الصعيديه:
هي واحده من لهجتين القبطيه الرئيسيتين و تعتبر هي اهم لهجات اللغه القبطيه علي الاطلاق وهي اللهجه الرئيسيه لسكان وادي النيل و كانت تستخدم بجانب لهجاتهم الفرعيه
حيث كانت اللهجه الصعيديه هي الاكثر انتشارا في مصر في القرون الاولي و بدأت في التراجع من القرن الحادي عشر و يعتقد انها صمدت و بقيت حتي توقف الكلام باللغه المصريه القديمه بين عامه الشعب
و تعتبر اللهجه الصعيديه هي اللهجه الادبيه للغه القبطيه حيث تم تدوين اغلبيه الاعمال الادبيه و الفنيه و حتي الدينيه و السحريه منها باللهجه الصعيديه
و يميل البعض لتسميتها الفصحي القبطيه إن صح هذا التعبير و هي تعتبر اللهجه الرئيسيه في دراسه اللغه القبطيه في المؤسسات الاكاديميه خارج مصر
و لكنها لا تحظي بالاهتمام الكافي داخل مصر نتيجه اتجاه اغلب الدارسين للهجه البحيريه بسبب استخدامها حاليا في الكنائس و توفر الكتب العربيه لها
"
    </string>

    <string name="dialect_about_bohiric">
"
اللهجه القبطيه البحيريه:
هي واحده من لهجتين القبطيه الرئيسيتين و تعتبر تاني اهم لهجات اللغه القبطيه بعد الصعيديه
و هي اللهجه الرئيسيه للوجه البحري في مصر و خصوصا الاسكندريه وانتشرت اللهجه دي في انحاء مصر بعد القرن الحداشر الميلادي
و ده نتيجه لقرار توحيد الصلوات المسيحيه داخل الكنيسه باللهجه البحيريه اللي ادي لانتشارها بشكل كبير
و اصبحت هي اللهجه الوحيده اللي بتتدرس في الكنائس دلوقت و اكتر اللهجات المعروفه حاليا جوه مصر
و ان كانت اقل اهميه في الاوساط الاكاديميه  تسبقها اللهجه الصعيديه باعتبارها اللهجه الرئيسيه للغه القبطيه
و اللهجه البحيريه ليها عده الفاظ او طرق لنطقها و هما اللفظ الاكاديمي و اللفظ المتأخر او المتوارث و اللفظ الكنسي او العرياني او الحديث
\n
ايه هو اللفظ المتأخر (المتوارث)؟
هو اللفظ اللي وصل لينا من جدودنا بالتوارث او عن طريق الترجمه الصوتيه بالحروف العربيه للغه القبطيه و من اهم رواد اللفظ ده
هو دكتور: اميل ماهر او القس شنوده ماهر و يعتبر هو اللفظ الوحيد للهجه البحيريه اللي وصل لينا و مدون و موثق
و اغلب المخطوطات القبطيه اللي مترجمه صوتيا مكتوبه باللفظ ده و المهتمين بيه بيطلقو عليه اللفظ القديم او اللفظ الاصيل
\n
امتي ادرس اللفظ القديم؟
لو انت عايز تدرس و تتكلم اللغه زي ما كان اجدادنا في اواخر عصور اللغه القبطيه بيتكلمو يعني قبل ما اللغه تموت مباشرتا
و هو اخر تطور طبيعي للغه القبطيه و اقرب لفظ للكلمات القبطيه الموجوده حاليا في العاميه المصريه و اللفظ ده كانت كل الكنايس بتصلي بيه قبل القرن ال ١٨ الميلادي
او قبل ما يظهر اللفظ الكنسي و ينتشر في اغلب الكنايس و دراسته تعتبر حفاظ علي التراث و الموروث القبطي
كمان هو اقرب لفظ للعاميه المصريه يعني كل اصواته هتعرف تنطقها بسهوله
\n
ايه التهم او العيوب المتوجهه للفظ المتأخر؟
الحاجه الرئيسيه اللي بتتوجه للفظ المتاخر انه مش لفظ اللغه القبطيه الصحيح قبل دخول العرب مصر و انه متأثر باللغه العربيه بشكل كبير و فيه خلط بين الحروف
يعني هتلاقي نطق \"ⲃ,ⲡ,ⲫ\" بيشتركو في نطقهم \"ب\" و هتلاقي \"ⲃ, ⲟⲩ\" بيشتركو في نطقهم \"و\" و \"ϣ,ϭ\" نطقهم شبه بعض و الحروف المتحركه اغلبها بيميل للفتح
و بعض الحروف زي \"ⲃ,ⲧ,ⲫ,ⲏ\" ملهاش قواعد للنطق.
\n
طيب ايه هو اللفظ الكنسي ده؟
في القرن ال ١٨ شاف بطريرك الكنيسه القبطيه ان اللفظ القديم فيه بعض اللخبطه و الخلط بين نطق الحروف فكلف شخص اسمه "عريان افندى" علشان يرجع نطق الحروف للنطق الاصلي
و بالفعل تحمس عريان افندي للفكره و لان القبطيه فيها ٢٤ حرف يوناني فاتجه للابجديه اليونانيه في عصره و خدها و طبقها علي اللغه القبطيه و غير نطق حرفين من السبعه اللي اتاخدو من الديموطيقي
و كان الغرض من التعديل ده انه يدي كل حرف قيمه صوتيه و قاعده في نطقه و يسهل تعليم اللغه القبطيه.
\n
امتي ادرس اللفظ الكنسي؟
لو انت مهتم باللغه القبطيه بس علشان صلوات الكنيسه و الحانها مش للدراسه او عشان تستخدمها يبقي تدرس اللفظ الكنسي
عشان وحده الصلوات و الالحان في الكنيسه
\n
ايه عيوب اللفظ الكنسي؟
لما اتجه المعلم عريان افندي للحروف اليونانيه و دخل قواعد نطقها و اصواتها ده مسهلش اللغه لكنه ضاف قواعد زياده علي قرايتها
و كمان غير قيم اصوات و دخل اصوات غريبه علي لسان المصريين زي حروف \"ذ,ث,ڤ\" و ادخل همزات و توقفات غريبه علي اللغه القبطيه
و ان كان للامانه نجح في ارجاع بعض الحروف القليله لاصولها
لكن ده خلي اللفظ الكنسي مش بيمثل فعلا الصوت الحقيقي للغه
و اللفظ الكنسي ملوش اي مكانه اكاديميه و مش موجود غير في الكنيسه المصريه و اللي بيحاول يدافع عنه
بطريقه علميه هتلاقيه دايما بيقول كان المفروض الحرف يتطور بالطريقه دي لو العرب مدخلوش مصر
\n
فاضل اللفظ الاكاديمي يطلع ايه ده؟
اللفظ الاكاديمي هو نفس محاوله عريان افندي لاسترداد اصوات اللغه للقرون الاولي لكن من علماء و متخصصين
و يعتقد بنسبه كبيره انه كان النطق الاصلي للغه المصريه القديمه و هو الاجدر من اللفظ المتاخر انه يتقال عليه اللفظ القديم
و هو اللفظ اللي بيتدرس في الاكاديميات الكبري اللي مهتمه باللغه القبطيه
\n
امتي ادرس اللفظ الاكاديمي؟
لو انت مهتم بدراسه اللغه اكاديميا و التعمق فيها
او لو انت عايز تستخدمها في حياتك اليوميه و عايز ترجع للنطق الاصلي للغه في القرون الاولي
\n
و اللفظ الاكاديمي ده ليه عيوب؟
اللفظ الاكاديمي هو حاجه علميه و معترف بيها لكنه في الاخر لفظ مفترض محدش سمعه و موصلناش ولا استلمناه
و اللفظ ده فيه بعض الحروف اللي اختفت في لغتنا العاميه فلازم تكون متمكن من نطق الحروف الغريبه شويه و لو اخضعته للعاميه المصريه هتلاقي طلعلك اللفظ المتأخر
\n
*نصيحه علشان متتلخبطش تختار لفظ واحد في البدايه و تبدأ تتعلمه و تنطق بيه لانك لو مبتدئ و حاولت تتعلمهم كلهم
ممكن تتوه و تسيب اللغه و اول ما تعدي مرحله النطق الباقي كل الناس متفقه فيه و هتلاقي اللغه ممتعه و سهله
\n
طيب انا اعرف اللفظ الكنسي و مهتم بالالحان و مقتنع بلفظ تاني بس مش عايز الخبط وسط الناس و اقول بطريقه مختلفه؟
ممكن تبدأ تسيبك من القبطي المعرب و تقرا بالحروف القبطيه و تغير نطق شويه حروف في البدايه زي \"ⲇ,Ⲑ,ϫ,ϭ\" و كمان نطق ال \"ⲩ\" بعد ال \"ⲁ,ⲉ\"
هتلاقي نفسك ماشي معاهم بنفس اللحن و الطريقه و لكن هتكون رجعت للفظ الصح بنسبه كبيره و تبدأ تتعلم الباقي واحده واحده
\n
في النهايه اياً كان اللفظ اللي بتتعلم بيه فاكيد كلنا في الاخر هدفنا واحد و هو معرفه لغتنا الاصليه و الانتماء لهويتنا المصريه
و ميلقش بينا اننا نوجه اتهامات لبعض او حتي لاي هويه او ثقافه تانيه
فقبل ما تتهم اللي مهتمين باللفظ المتأخر انهم بيشوهو اللغه او انها غلط افتكر ان اغلب اجدادنا كانو بيتكلموا بيه و حتي ان كان متأثر بلغات او لهجات تانيه فدي حاجه طبيعي انها تحصل لاي لغه في العالم
و قبل ما تتهم اللفظ الكنسي و الكنيسه افتكر ان المؤسسه دي حافظت علي اللغه المصريه القديمه بكل خطوتها بطريقه مباشره او غير مباشره و لولاها كان ضاع اغلب تاريخ مصر و كانت لغتنا هتبقي لغه منقرضه مش ميته و حروفها عباره عن طلاسم مش فاهمين منها حاجه
"
    </string>

</resources>
